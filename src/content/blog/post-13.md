---
title: 'Varoluşun Anlamı Ve Otantisite'
excerpt: ‘Ustaca yaşamak’ deyimi bağrında bir paradoks taşımaktadır. Yaşam konusunda ustalık, başka bir deyişle hayata hakkınca katılmak bir bakıma hayata karşı acemi bir çırak duruşunu gerektirmektedir. Hayat, acemiliklere, her dem yeniliklere, yaratıcılıklara olduğu kadar kaçınılmaz acılara açık ve hazır durumdadır...
publishDate: 'Jan 03 2024'
tags:
  - Varoluş
  - Felsefe
isFeatured: true
seo:
  image:
    src: '/cengizhoca/post-13.jpg'
    alt: Abstract snow
---

![Abstract snow](/cengizhoca/post-13.jpg)

İnsanoğlunun ve kızının varoluş sorununa ilgisinin kökleri yüzyıllar öncesine dayanır. Ölümün yaşayan tüm canlılar için kaçınılmaz bir gerçek olduğunun fark edilmesiyle bu ilgi değişik biçimlerde ortaya çıkmıştır.

Uygarlık tarihinde iz bırakmış, çığır açmış ne kadar değerli düşünür ve sanatçı varsa, hemen hepsinin varoluş sorununu kişisel meşreplerine uygun bir biçimde ele alıp işlediklerini görebiliriz. 19.yüzyılda varlık ve varoluş konuları ile ilgili tartışmalar artık akademik çevrelerin de ilgisini çekmeye başlamış ve bu sayede değişik yönelimleri olan ancak ortak konusu varoluşun değeri ve anlamı üzerinde odaklanan felsefi okullar “Varoluşçu” olarak adlandırılmıştır. İnsan ruhsallığı ile ilgilenen psikoloji ve psikoterapi otoritelerinin önemli bir kesimi de varoluşçu düşünürlerden etkilenerek kendi özel varoluşçu terapi ve varoluşçu psikoloji okullarını kurmuşlardır.

Varoluşçular, yaşama karşı en uygun cevabın ve onunla tutarlı olan bir tutumun adına “otantisite” derler. Otantik bir varoluş, doğaya, ötekilere ve kendisine açık bir yaşam tarzını ima eder. Otantik bireyler, tüm bu ilişki düzeylerine açık olmaları nedeniyle, kendilerinden herhangi bir şey gizlemeden yaşamın önlerine serdiği seçenekleri, nevrotikler ve ortalama insanlara göre çok daha iyi değerlendirirler : Seçimlerini ciddi bir sorgulamadan geçirdikten sonra yürürlüğe koyarlar. Otantik bir varoluş, göstermek istemediğim yönlerim açığa çıkar kaygısı gütmeden insan ilişkilerinde daha fazla kendiliğindenlik (spontaneite) ve özgürlük alanı içinde hareket etmek demektir.

Otantik ilişkilerde insanlar, birbirleriyle gerçekten bizzat kişiler neyseler “ o” oldukları için ilgilenmektedirler ve bu ilişkilerde işitilmek istenene değil de hakikat olanın söylenmesine ağırlık verdikleri için, ortaya çıkan güven de gerçek bir güven olacaktır.
