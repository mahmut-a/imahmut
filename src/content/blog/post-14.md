---
title: Ustaca Yaşamak Ve Otantik Varoluş
excerpt: İnsanoğlunun ve kızının varoluş sorununa ilgisinin kökleri yüzyıllar öncesine dayanır. Ölümün yaşayan tüm canlılar için kaçınılmaz bir gerçek olduğunun fark edilmesiyle bu ilgi değişik biçimlerde ortaya çıkmıştır...
publishDate: 'Jan 10 2024'
isFeatured: true
tags:
  - Varoluş
  - Felsefe
  - Sanat
  - Müzik
  - Arkeolji
  - Psikanaliz
seo:
  image:
    src: '/cengizhoca/post-14.jpg'
    alt: Wavy lines
---

![Wavy lines](/cengizhoca/post-14.jpg)

‘Ustaca yaşamak’ deyimi bağrında bir paradoks taşımaktadır. Yaşam konusunda ustalık, başka bir deyişle hayata hakkınca katılmak bir bakıma hayata karşı acemi bir çırak duruşunu gerektirmektedir. Hayat, acemiliklere, her dem yeniliklere, yaratıcılıklara olduğu kadar kaçınılmaz acılara açık ve hazır durumdadır. Mesleğinin “ustası” bir insan, hayat karşısında “çırak” kalabilir. Paradoks, işte tam da bu noktada gizlidir.

Bireysel özgüllüklerini yaşam deneyimlerine vura vura sınamak, adım adım ter dökerek gelişmek ve olgunlaşmak yerine, başkalarından ödünç alınmış anlam haritalarına, otoritelerin ahlak kodeksine, siyasi liderlerin rehberliğine sığınarak güvenlikli gelecek arayanlar gerçek bir yaşam ustası olamazlar.

Bize bir kez olmak üzere armağan edilmiş hayatı sahici bir sanatçı duyarlılığı ile karşılamak, dinamik bir yaratıcılık arzusu ile kendisini gerçekleştirmek, gücü yettiği kadar çevresini “hak ve özgürlükler” yolunda geliştirmek için çaba göstermek, yaşam ustalarının anlam dünyasını oluşturur.

Karşılaştığımız sorunlarla etkili bir biçimde baş etme, hayatta kalma açısından bizleri başarılı kılabilir ama “yaşam ustalığı”nı garantilemez. Büyük usta Sokrates’in diliyle söylemek istersek “sorgulanmamış hayat, yaşanmaya değmez”. Ustalıktan beklenen, acısız-sıkıntısız, özürsüz- eksiksiz yaşamak ve her dem ‘mutlu’ olmak değildir. Tersine, yaşantılarını ve ilişkilerini olduğu kadar özbenliğini (self) sürekli olarak açık yüreklilikle ve içtenlikle sorgulamaya tabi tutmanın gerginliğini yaşamaya istekli olmaktır.

Ustalar, kişisel hayatları ile bitmez tükenmez bir hesaplaşma içinde yaşarlarken bunu, başka hayatları hesaba katarak yaparlar. Ötekinin acısına duyarlıdırlar. Merhamet duygusu gelişmiş, değerlerini paylaşmaya açık, eşduyum (empati) yetileri gelişkin ve tolerans sınırları bir hayli geniştir. Ünlü Romalı filozof Terentius’un ifade ettiği gibi: “ Ben bir insanım, insana dair ne varsa bana yabancı değildir”ilkesine bağlı bir insancıllıkları vardır.

Kendi yaşamlarını başka “ustaların” eleştirilerine açık tutan yaşam çırağı ustalar, ötekilerle “insan onurunun “ korunması uğruna ortak değerlerde buluşmaya hazırdırlar.

Hayatın eşsiz “nimetlerinden” insanca yararlanmaktan vaz geçmeden başka gönüllerde çoğalmak, yetenek gerektiren bir iştir. Her ne kadar ustalık, konu hayat da olsa bir birikim, özel bir beceri hatta daha ileri gidersek marifet ve basiret gerektiriyorsa da hayat konusunda ustalaşmak her zaman “yaşlı” olmayı gerektirmez. Kadim uygarlıkların yeşerdiği coğrafyalarda (bir bakıma Anadolu’da buna dahil) efsanelere ve menkıbelere konu olmuş ulu erenlerin ve azizlerin hayatlarından yaşam ustalığı bağlamında öğrenecek çok şey bulabiliriz.

Anadolu’da yeşerip gelişmiş ortodoks ya da heterdoks sufilerin olgun ve yetkin insan (insan-ı kamil) olmayı hedefleyen öğretileri bizlere rehber olabilir. Hayat ustalarının ille de gerçek anlamda mistik olmaları tabi ki şart değildir. Ancak Varlık konusunda duyarsız bir yaşam ustasını tahayyül etmekte zorlandığımı da itiraf etmeliyim. Ustalık, dünyadan el etek çekmek anlamında bir zühd meselesi değildir. Ancak ne pahasına olursa olsun acıdan kaçınmak ve bedeli neye mal olursa olsun haz peşinde koşmak bir insan için temel yaşam ilkesi ise, buradan yaşam ustalığı da üretilemez. Anlam tedavisi olarak tercüme edebileceğimiz “logoterapi”nin kurucusu Victor Frankl, Nazi toplama kamplarında tüm yakınlarının ölümüne tanık olacak şekilde yıllarca eziyet ve işkenceye katlanırken, geliştirdiği “terapi”nin ana fikrini oluşturan “acıya katlanma ancak hayatınızda güçlü bir anlam ve amaç varsa mümkündür” ilkesine sıkı sıkıya bağlı bir yaşam ustasıdır.

Yaşam ustalarının kendi bedenlerini, duygularını ve düşüncelerini olduğu kadar öteki insanlarla paylaştıkları ortak dünyayı ve aşkın varlıklarla ilgili kutsallıkları içsel bir tutarlılık ve bütünsellik içinde kavradıkları kolayca görülebilir. Bu nedenle ustalar, muazzam bir iç barışı ve alabildiğine geniş bir hoşgörü içinde yaşarlarken, sahip oldukları hikmetin sanki hiç farkında değillermiş gibi olağanüstü bir sadelik içinde yaşarlar.

Bu tespitlerimizden hareketle yaşam ustalığına yalnızca tarihte yaşayıp yaşamadıkları bile kesin olarak bilinmeyen bazı mistiklerin erişebildiklerini sanmak büyük yanılgı olur. Kuşkusuz her toplumun değişik tarihsel dönemlerde kendilerince ulu ve kutsal saydıkları “aziz”leri olmuştur. Modern çağlarda böylesi bir mistik ululuk derecesine erişmek pek mümkün ve gerekli görülmese de, yaşam konusunda ustalaşmak sanırım çağımızın mutsuz, bezgin ve anlam yoksunu milyonlarca insan için yine de denemeye değer.
